Kalabushe, Chiriku

Hapo kale, paliishi msichana kwa jina Kalabushe.

Kalabushe alikuwa chiriku.

Alionywa na mamake kutozungumza sana, lakini hakusikia.

Siku moja, shangaziye Kalabushe, aliyeishi ng'ambo ile ya kijiji cha Kalabushe, aliugua.

Mamake Kalabushe alikuwa na shughuli nyingi siku hiyo.

Kalabushe alipopewa chakula kumpelekea shangaziye, tayari ilikuwa jioni.

Njiani, Kalabushe alikutana na fisi kwa jina Sinsou.

Sinsou alikuwa amegeuka kuwa mtu.

Sinsou alimwuliza alichobeba.

Kalabushe alijibu, "Nimebeba nyama, mayai na maziwa."

Kalabushe alikuwa ameonywa kutosema alichobeba.

Kalabushe vile vile alimwambia Sinsou kuwa shangaziye alikuwa mgonjwa na kwamba alikuwa anampelekea chakula.

Sinsou alidondokwa mate alipofikiria juu ya nyama aliyobeba Kalabushe.

Haraka haraka, Sinsou alikimbia mbele.

Alienda katika nyumba ya shangaziye Kalabushe na kusubiri.

Alimmeza shangaziye Kalabushe kisha akajigubika blanketi lake.

Kalabushe alipowasili, nyumba ilikuwa kimya kabisa.

Aliingia ndani na kuita, "Shangazi, uko wapi?"

Kalabushe hakusikia sauti ya shangaziye.

Aliingia ndani ya chumba ambamo kawaida shangaziye alilala.

Alishangaa alimpomwona mtu amejigubika blanketi.

"Shangazi, mbona masikio yako ni makubwa sana leo?"

Kalabushe aliuliza.

Sinsou alijibu kutoka ndani ya lile blanketi kubwa, "Ili niweze kukusikia vyema."

Kalabushe aliuliza tena, "Shangazi, mbona macho yako ni makubwa sana leo?"

Sinsou alijibu, "Ili niweze kukuona vyema."

Mwishowe Kalabushe aliuliza, "Shangazi, mbona mdomo wako ni mkubwa sana leo?"

Sinsou alijibu, "Ili niweze kukumeza."

Kisha Sinsou aliruka na kummeza Kalabushe.

Kwa vile Kalabushe alipenda kuongea sana, alizidi kuzungumza na kuuliza maswali mengi hata alipokuwa ndani ya tumbo lake Sinsou.

Mwishoni, Sinsou alichoshwa na maswali mengi ya Kalabushe akaamua kumtema nje.

Kalabushe na shangaziye waliokolewa na wanakijiji.

Tokea siku ile, Kalabushe alikoma kuzungumza sana na watu waliokuwa wageni kwake.

