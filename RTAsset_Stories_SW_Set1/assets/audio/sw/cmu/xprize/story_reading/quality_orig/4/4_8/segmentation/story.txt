Khayanga Na Kibuyu

Khayanga aliishi na wazazi wake kwa furaha hadi siku walipofariki akiwa na umri wa miaka kumi.
Khayanga alichukuliwa ili kutunzwa na mama mmoja wa ukoo wake aliyeitwa Rosa.
Rosa alikuwa mkarimu kwa Khayanga.
Lakini, mama huyu alikuwa mzee, maskini na alikuwa amedhoofika sana.
Khayanga alitembelea makaburi ya wazazi wake mara kwa mara ili kuwaeleza matatizo yake.
Siku moja wakati alipotembea makaburini, alipewa zawadi.
Na zawadi yenyewe ilikuwa kibuyu cha kipekee kilichotoka kwenye makaburi ya wazazi wake.
Kibuyu hicho kiliimba wimbo mtamu na wa kuburudisha.
Wimbo wenyewe uliimbwa hivi: Khayanga, ee, Khayanga!
Mtoto wetu, mpendwa!
Tuko na wewe, mpendwa!
Shika kibuyu, mpendwa!
Kibebe kote, mpendwa!
Kikuliwaze, mpendwa!
Khayanga aligundua kuwa hiyo sauti ilikuwa ya mamake.
Alikihifadhi Kibuyu hicho ili kimfariji kila alipohisi huzuni na upweke.
Khayanga alikibeba Kibuyu chake cha kipekee kila alipokwenda.
Kilimlinda alipokwenda mtoni kuchota maji.
Kwa sababu ya Kibuyu chake, Khayanga alihisi kwamba wazazi wake walikuwa naye na walimlinda.
Siku moja, jambo baya lilitendekea Kibuyu chake.
Kilivunjika alipokuwa akichota maji mtoni.
Khayanga naye pia alivunjika moyo kwa sababu hiyo.
Khayanga alivishika vigae vya Kibuyu kilichovunjika mikononi mwake akaimba: Baba yangu, mama yangu!
Kibuyu mlichonipa, Jamani kimevunjika.
Nieleze nifanyeje?
Baba yangu, mama yangu, Nipe ishara nyingine, Nijue mko na mimi.
Khayanga akasikia sauti ya mamake ikimwambia: Khayanga mtoto wetu, Hivyo vigae okota, Na maji uchote navyo, Ioshe miguu yako, Ukimaliza kuosha, Uyafunge macho yako.
Khayanga alitii alivyoambiwa na ghafla, Kibuyu kilichovunjika kilishikana tena.
Alikichukua akakishika kifuani mwake kwa furaha kubwa.
Khayanga aliendelea kukibeba Kibuyu chake kila mahali alipokwenda.
Popote alipopita, watu waliulizana, "Hiki ni kibuyu cha aina gani?"
Kibuyu hicho chake kilimsaidia kupata chochote alichohitaji.
Kwa sababu ya Kibuyu hicho cha kipekee, Khayanga alijua kwamba wazazi wake walimwangalia kila wakati.
Alijua kwamba hakuna kitu kibaya kingeweza kumtendekea.

