Kisirusiru, mjinga

Hapo zamani za kale, palikuwa na mkulima na mkewe.
Walikuwa na mtoto mmoja pekee, mvulana.
Aliitwa Kisirusiru.
Siku moja wakati Kisirusiru alipokuwa akimpeleka mbuzi malishoni, 

mbuzi aliirarua shati lake.
Mamake alimtuma sokoni kununua sindano ili aweze kushona shati lake.
Kisirusiru alinunua sindano na kuiweka katikia mfuko wa shati lake.
Alipokuwa akienda nyumbani, aliwapata wavulana wakicheza mpira wa miguu.
Akajiunga nao.
Sindano ilianguka kutoka mfukoni na kupotea.
Alipowasili nyumbani, alimwambia mamake kilichotokea.
"Mtoto wangu, wakati ujao idunge sindano kwenye karatasi," mamake alisema.
"Ndiyo mama, naelewa," Kisirusiru alijibu.
Siku iliyofuata, mvulana yule alichukuwa chungu kwenda mtoni.
Alikumbuka alichoambiwa na mamake, hivyo alikifungia chungu ndani ya kipande cha karatasi ili kukibeba kurudi nyumbani.
Lakini alipokuwa njiani, ile karatasi iliraruka na chungu kikaanguka chini na kuvunjika vipande vipande.
Maji yalimwagika chini.
Alipofika nyumbani, mamake alimweleza kwa subira, "Mtoto wangu, wakati ujao kiweke chungu kichwani.
Hivyo utakibeba bila kumwaga maji."
"Ndiyo mama, naelewa," Kisirusiru alisema.
Siku iliyofuata, babake Kisirusiru alimweleza aende akawapeleke mbuzi malishoni.
Alikumbuka kile mamake alimwambia na hivyo alimbeba mbuzi kichwani.
Mbuzi alimpiga mateke na kumkwaruza kichwa.
Punde damu ilitiririka usoni.
"Lini utaacha ujinga wako?"
babake alikereka.
"Mbuzi hufungwa na kuvutwa kwa kamba!
Usipokuwa na adabu, utalazimika kutoka nyumba hii."
Siku iliyofuata, baba alimtuma mwanawe kwenda kununua nyama sokoni.
Akikumbuka vile alivyoambiwa na babake.
Kisirusiru aliifunga nyama kamba na kuanza kuivuta kuelekea nyumbani.
Alikimbia kwa haraka sana ili babake asisubiri kwa muda mrefu.
Hebu fikiria jinsi ile nyama ilivyofanana alipowasili nyumbani?
Babake alikasirika mno akamwambia apange vitu vyake na kuondoka pale nyumbani.
Mamake aliposikia hivyo, aliamua kuondoka na mtoto wake.
Walipoondoka, walichukuwa mlango wa jikoni ili wawe na kitu cha kuanzia ujenzi wa nyumba yao mpya.
Walitembea kwa muda mrefu.
Lakini hawakufanikiwa kupata mahali pa kujenga nyumba yao mpya.
Giza lilipoingia, waliamua kukwea mti na kulala pale.
Walikuwa wameshakwea mti huku wakiuvuta mlango baada ya wao, waliposikia makelele chini yao.
Waliwaona wanaume sita hatari sana wakiwa na magunia makubwa.
Waliogopa sana hata wakauachilia mlango.
Ulianguka chini kwa kishindo na kuwaogofya wale watu hata wakaacha kila kitu na kutoroka.
Kisirusiru na mamake walishuka chini.
Walipofungua yale magunia, walipata pesa, nguo, mablanketi, na kila kitu walichohitaji kuanzisha nyumba yao.
Punde, walipata pahali pa kujenga nyumba na wakaishi kwa furaha tangu siku hiyo.
